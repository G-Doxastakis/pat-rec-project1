# ΑΝΑΓΝΩΡΙΣΗ ΠΡΟΤΥΠΩΝ: ΠΡΑΚΤΙΚΗ ΑΣΚΗΣΗ 1

## Θέμα 1. 

α) Με χρήση του Matlab ή με άλλο τρόπο να υλοποιήσετε έναν ταξινομητή πλησιέστερων γειτόνων (k-ΝΝ). Να τον χρησιμοποιήσετε για να επιλύσετε τα εξής γνωστά από τη βιβλιογραφία προβλήματα:

1)	IRIS PLANT DATABASE (ταξινόμηση φυτών Ιris σε τρία είδη).
2)	PIMA INDIANS DIABETES DATABASE (ταξινόμηση εγγύων ινδιάνων της φυλής Pima σε άτομα που έχουν ή δεν έχουν διαβήτη).

Τα δεδομένα των προβλημάτων θα τα βρείτε στο αρχείο UCIdata-exercise1.rar. 

Να μελετήσετε το ποσοστό ορθής ταξινόμησης ως συνάρτηση του αριθμού των πλησιέστερων γειτόνων. Η εκτίμηση του αποτελέσματος να γίνει με χρήση της μεθόδου tenfold crossvalidation. 

β) Για το δεύτερο πρόβλημα, σχεδιάστε έναν ταξινομητή Bayes με υποκείμενες κανονικές κατανομές για τις πυκνότητες πιθανότητας των 2 κατηγοριών. Να κάνετε 3 διαφορετικές παραδοχές:  
1) Κοινός πίνακας συνδιασποράς για τις κατηγορίες, πολλαπλάσιο του μοναδιαίου πίνακα  
2) Κοινός πίνακας συνδιασποράς για τις κατηγορίες ίσος με τον πίνακα συνδιασποράς του συνόλου των δεδομένων εκπαίδευσης  
3) Διαφορετικοί πίνακες συνδιασποράς για τις κατηγορίες.  

Να συγκρίνετε την επίδοσή των ταξινομητών αυτών μεταξύ τους και με την επίδοση του ταξινομητή k-ΝΝ χρησιμοποιώντας tenfold crossvalidation. 

γ) Να υλοποιήσετε έναν απλοϊκό ταξινομητή Bayes για το δεύτερο πρόβλημα, να αποτιμήσετε την επίδοσή του και να τη συγκρίνετε με τους προηγούμενους ταξινομητές (πάλι με tenfold crossvalidation). 

ΣΗΜΕΙΩΣΗ: Προσπαθήστε κατά το δυνατόν να μην χρησιμοποιήσετε έτοιμες ρουτίνες για την υλοποίηση των ταξινομητών.  

## Θέμα 2.

(α) Ξεκινώντας με αναζήτηση στο internet, ή με άλλο τρόπο, σχεδιάστε ένα δίκτυο Bayes που να αντιστοιχεί σε ένα πρόβλημα της αρεσκείας σας. Το δίκτυο θα πρέπει να είναι σχετικά απλό (της τάξεως των 5-10 κόμβων) και τουλάχιστον ένας κόμβος θα πρέπει να έχει 2 τουλάχιστον γονείς. Αποδώστε a priori πιθανότητες στους κόμβους και τους συνδέσμους του σχετικού γραφήματος.  

(β) Στη διεύθυνση:  

~~http://bnt.googlecode.com~~ --> https://github.com/bayesnet/bnt                                  

θα βρείτε το «Bayesian Nets Toolkit» (BNT). Κατεβάστε το, και διαβάστε τις οδηγίες χρήσης και το βασικό παράδειγμα κατασκευής ενός απλού δικτύου και των τρόπων με τους οποίους μπορούμε να κάνουμε συμπερασμό (inference) πιθανοτήτων σ’ αυτό.   

(γ) Στη συνέχεια να υλοποιήσετε με τη βοήθεια του BNT το δίκτυο που σχεδιάσατε στο (α). Να δώσετε παραδείγματα συμπερασμού που να χρησιμοποιούν τόσο ευθεία όσο και ανάδρομη διάδοση πληροφορίας και να χρησιμοποιήσετε το BNT για να υπολογίσετε τις αντίστοιχες δεσμευμένες πιθανότητες. 

(δ) Τέλος, για ένα τουλάχιστον παράδειγμα συμπερασμού με ευθεία διάδοση πληροφορίας και για ένα τουλάχιστον παράδειγμα με ανάδρομη διάδοση πληροφορίας, να κάνετε αναλυτικά τους υπολογισμούς και να συγκρίνετε τα αποτελέσματά σας με τα αποτελέσματα του ΒΝΤ. 

